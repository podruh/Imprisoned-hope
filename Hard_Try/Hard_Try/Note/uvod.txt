Ticho, světlo.
Už dlouho usedlý prach se líně zvedl ve skříni, když kolem proběhl šváb, jeden z mála tvorů, co tu ještě žije. Marně se snažil otevřít pytlík cerálií, který už odolával horším věcem a nehodlal se jen tak vzdát.
Zatímco prach volně usedal zpět na své místo, šváb se rozhodl udělat si malou pochůzku po komplexu. Slezl ze skříně a vydal se kolem stolu, rovně pode dveřmi a skrz mříže na chodbu.

Colby uslyšel nějaký šramot. Nenamáhal se pohnout jediným svalem. V této pozici byl už tři roky a nechtělo se mu hýbat. Pomyslel si, jestli už nenastal čas, ale hned to zavrhl. Už dávno se přestal o cokoliv pokoušet. Proč taky? Je to zbytečné.

Chabé světlo na chodbě protínalo zvednutý prach a označovalo chaotickou trasu jednoho ze dvou žijících tvorů. Tvor úpěnlivě hledající jakoukoli potravu se ocitl v cele, a co bylo ještě překvapivější, s jiným tvorem! Na chvilku se zastavil, ale pak začal energicky šplhat po stěně nahoru a blíže k té svítivé věci na stropě.

Druhý tvor věděl o přítomnosti tvora prvního, ale nechtělo se mu nic dělat. 

Zhaslo světlo.

Druhý tvor nic neudělal. Už dávno se přestal  o cokoliv pokoušet. Proč taky? Je to zbytečné.
Ticho, tma.